\section{Prototyping}

\subsection{Vores brug af prototyping}
For at skabe en, mellem udvikler og bruger, fælles forståelse af systemet, kan det være ganske frugtbart og forholdsvist omkostningsfrit at bygge en prototype og bruge denne som en præ-udviklingsplatform. Der findes forskellige former for prototyper, som har det til fælles at de er meget dynamiske og relativt lette samt omkostningsfrie at lave ændringer i. Hermed er det ikke altafgørende at prototypen er komplet, fra første gang den anvendes i en session mellem udviklere og brugere. Det vigtige er, at man kommer hurtigt i gang med at specificere krav, snakke layout, undersøge workflow med mere. Prototyping er altså et eksperimenterende element i vores systemudviklingsmetode, som står i kontrast til den typisk mere dokument- og analysedrevne og 
traditionelle form for systemudvikling, såsom Unified Process.

Det vigtigste aspekt i forbindelse med prototyping er fastsættelsen af krav til systemet. I denne henseende er prototyping lige så meget et hjælpeværktøj for kunden/brugeren, som for udviklerne, da kunden langt fra altid selv er klar over hvilke krav de har til et fremtidigt system. Kunden får et tidligt indblik i systemet og dermed længere tid til at tænke over hvad de vil have systemet til at kunne. 

Netop aspektet med at man hurtigt kommer igang med at visualisere systemet og fastlægge krav, ligger til grund for vores valg af prototyping-teknik, nemlig Lo-Fi. prototyping teknikken. Lo-Fi er en papirbaseret prototype der repræsenterer et skærmbillede af det fremtidige system. Under sessionen uddeles der roller til udviklerne, nemlig facilitator, 'computer' og observatør. Det er udviklernes opgave at afholde og styre sessionen, hvor kunden/brugeren bliver præsenteret for prototypen og en række scenarier der skal gennemgås. Kunden/brugeren kan nu udføre den stillede opgave ved at 'lege' at han anvender systemet, hvor 
'computeren' sørger for at systemet udfører det kunden/brugeren gør. Vi har endvidere valgt at anvende Midi-Fi\footnote{Midi-Fidelity.} prototyping, i form af video-, billeder og lydoptagelser af vores prototype sessioner, til dels for at støtte observatøren og til dels for at dokumentere vores process, se figur \ref{prototype2_KundeData} på side \pageref{prototype2_KundeData}, figur \ref{prototype2_FormueForhold_popup1} på side \pageref{prototype2_FormueForhold_popup1} og figur \ref{prototype2_FormueForhold_popup2} på side \pageref{prototype2_FormueForhold_popup2}.

Prototyping er, som før nævnt, et eksperimenterende værktøj, hvorfor det er vigtigt for udviklerne at have en god forståelse for og et godt kendskab til prototyping. Der er mange situationer hvor manglende styring og mangelfuld forberedelse væsentligt kan mindske det udbytte man får af en prototype. Ved at undersøge teorien omkring prototyping, inden man anvender teknikken, opnår man det bedste resultat. Vi har som studerende på datamatiker\-uddannelsen haft prototyping og eksperimentiel systemudvikling som emne på fjerde semester, hvor vi udover at studere teorien, lavede prototyping studiegrupperne imellem. Det er ud fra denne erfaring at vi har anvendt prototyping i forbindelse med vores hovedopgave projekt hos EIK Bank.

Som udgangspunkt har vi lagt fokus på indtastningsdelen af systemet og har derfor udviklet  prototyper til denne. Vi har startet med at lægge fokus på indtastingsdelen, da denne del er vital for resten af systemet. Den var det mest logiske sted at begynde, da ingen af systemets resterende delsystemer, fremskrivninger og udprintning, kan eksistere uden en fungerende indtastningsdel. Yderligere udtrykte EIK Bank ønske om et mere afgrænset og velfungerende produkt, hvorfor vi ikke ønskede at gabe over for stor en mundfuld.

Til at simulere de opgaver en bruger kan komme ud for, har vi fået materiale i form af en rigtig sag fra private banking. Ud fra dette materiale kunne vi derfor skabe troværdige scenarier.

\subsection{Prototype 1}

Vi har arbejdet med denne prototype i projektets anden uge/iteration.

\subsubsection{Formål}
\begin{itemize}
\item At få et tidligt indblik i EIK Banks arbejdsgange i forbindelse med indtastning af en kundens stamdata 
og økonomiske forhold.
\item At få afprøvet vores visioner omkring systemets virkemåde.
\item At få indsamlet krav og specificeret krav til systemet.
\item At få øvelse i at afholde prototyping-sessioner.
\end{itemize}

\subsubsection{Setup}

Vi valgte at bygge vores første prototype på basis af en, i gruppen, intern brainstorming. Her brugte hvert medlem af gruppen en halv time på at forme sin egen version af systemet. Ud fra de resulterende skitser evaluerede vi vores ideer og tanker og samlede derfra det bedste fra hver udgave, til et samlet udkast. Dermed blev prototype 1 til. Se vedlagte billede under bilag, reference. 

Der blev afholdt en session med vores kontaktpersoner fra private bank\-ing, som begge er rådgivere, hvor setup'et var ens i form af samme prototype og scenarier. Grunden til at vi holder en session med hver rådgiver er, at vi gerne vil have den enkelte rådgivers personlige mening og opfattelse. Vi var ikke interesserede i at rådgiverne kommer til at farve hinandens udmeldinger eller på anden måde påvirker hinanden. Vi anvendte videooptagelse af sessionerne, for at fastholde dokumentationen. Gruppemedlemmerne var tildelt roller, i form af facilitator, 'computer' og observatør. Til sessionerne forberedte vi scenarier til brugeren, som havde til formål at simulere situationer brugeren kan komme ud for i den nuværende arbejdsgang. Den første session var planlagt til at vare 1 time, hvor brugeren skulle gennemgå de opstillede scenarier, nemlig 4 styk:

\begin{enumerate}
\item \emph{Indtast kundens stamdata ud fra det udleverede materiale.}
\item \emph{Indtast kundens indtægtsforhold.}
\item \emph{Indtast kundens formueforhold.}
\item \emph{Indtast kundens pensionsforhold.}
\end{enumerate}

\subsubsection{Gennemførelse}
	
\subsubsection{Session 1}

Vi startede med at præsentere os selv og vores roller. Derefter forklarede vi hvad vi havde planlagt til sessionen og hvad vi gerne ville nå frem til. Derudover spurgte vi om det var i orden at vi optog forløbet på video, dette fik vi en accept af. Sessionen blev gennemført ved gennemgang af scenarierne, dog tog den længere tid end planlagt, vi overskred tidsplanen med cirka et kvarter.
Der blev afrundet med evaluerende spørgsmål og indtryk fra både os og rådgiveren.

\subsubsection{Session 2}

Denne session var, som session 1, planlagt til at vare 1 time. Vi ville her forsøge at være bedre til at overholde tidsplanen. Vi forsøgte at bruge lidt mere tid på at introducere og forklare forløbet, opdelingen af vores roller under sessionen og hvad det i det hele taget gik ud på. Vi fik igen accept af brugen til at video\-optage. Scenarierne blev gennemgået, men det lykkedes desværre ikke at holde sessionen indenfor den planlagte tidsramme. Sessionen blev afsluttet med en evaluering af forløbet.

\subsubsection{Samlet evaluering}

Vi fandt ud af hvor vigtigt det er at tage sig tid til at få forklaret hvad formålet med en session er, hvad den indebærer, hvad rollerne indebærer og hvordan brugeren kan interagere med systemet. For eksempel burde vi have brugt flere kræfter på at forklare, at 'computeren' udelukkende reagerer på sessionsdeltagerens input og ikke gør andet end det. Dette punkt må gerne gå lidt langsomt. Vi var ikke alt for gode til dette, hvilket er en erfaring vi vil tage med os til næste session. 

Vores brugere er rådgivere af natur. Hermed menes at de er vant til at styre samtaler og dialog. Dette menes ikke som en kritik, men som en konstatering af at facilitator skal være ekstra opmærksom på at styre sessionen, hvilket vi oplevede var svært. 'Computeren' var generelt ikke opmærksom på at melde fejl når brugeren udførte noget ulovligt, hvilket skaber forvirring i situationen. Denne forvirring udmynter sig i misforståelser af hvad systemet kan og man risikerer at brugeren tager styringen. Det er en øvelse at overholde de roller man har, hvilket ikke altid lykkedes lige godt selvom vi havde planlagt dem godt. Da vi har et princip om job-rotation, skiftede rollerne fra session 1 til session 2. Dette betyder også, at man ikke kan specialisere sig så meget i en rolle, og dermed må forvente at det tager længere tid før samarbejdet kommer til at køre som ønsket. 

Gennem evaluering af vore egne indsatser, har vi forsøgt at blive bedre til at overholde og respektere de roller der er tildelt. Det er for eksempel ikke hensigtsmæssigt, som computer, at afbryde facilitator midt i en instruktion. Yderligere er det at lære og forstå hvordan folk hver især arbejder, og er forskellige, et punkt vi har arbejdet med. 

Det kan være en stor hjælp for brugeren at lave et forklaringsark, hvor symbolerne (knapper, radioknapper, tekstfelter, osv.) på prototypen er beskrevet. Dette forklaringsark skal ligge fremme, til adgang for brugeren. Hermed har brugeren hele tiden muligheden for at bevare overblikket og ikke standse for meget op hvis han bliver i tvivl om hvad symbolerne betyder. Vi havde ikke et sådan forklaringsark under session 1, hvor vi observerede at brugeren enten havde glemt betydningen af eller ikke forstod symbolerne. Dette fik vi fulgt op på under session 2, med godt resultat. 

Det er vigtigt at de skærmbilleder der ikke bruges gemmes for brugeren. Hvis ikke dette gøres risikerer brugeren at blive distraheret og springe i skærmbillederne, uden at bede computeren om det, hvilket mindsker graden af en realistisk simulering af en computers virkemåde. Yderligere forstyrrer det den plan vi har lagt for forløbet. På den anden side gav det os en forståelse af, at en stor grad af fleksibilitet i systemet er nødvendig. Samtidigt fandt vi ud af at den navigeringsbar mellem skærmbillederne som vi havde lavet, mindskede graden af fleksibilitet da den var låst. Hermed menes at navigeringen foregik ét skærmbillede af gangen, uden mulighed for at springe et skærmbillede over. Dette påpegede rådgiveren i session 2 som et problem. 

Generelt fik vi rigtig meget god information ud af sessionerne med prototype 1. Vi blev meget klogere på systemet og de nuværende arbejdsgange.

Vi vil gerne blive bedre til at estimere og forudsige varigheden af de sessioner vi afholder. Noget af det vi har gjort for at estimere er at vi hver især er kommet med vores bud på hvor lang tid en session vil tage og derefter ligge lidt til, for at forsøge på at være på den sikre side. Det har dog desværre, hver gang, vist sig at vi har lagt for lidt tid til. Vi fik god øvelse i prototyping og mange erfaringer med på vejen.

\subsection{Prototype 2}

Vi har arbejdet med prototype 2 i projektets tredie uge/iteration.

\subsubsection{Formål}
For at sikre kvalitet og for at få et optimalt udgangspunkt for at gå i gang med design\-fasen, har vi valgt at udvikle en forbedret version af prototypen, en 'færdig' prototype, om man vil. Denne prototype har de foreslåede forbedringer fra prototype 1 med, samt at vi valgte at lægge en del mere vægt på layout og udformning. Formålet med disse forbedringer var at gøre det nemmere at få indholdet til at være der på en pænere og mere præsentabel måde. 

Til denne session har vi ønsket en samlet gennemgang, diskussion og dialog omkring forbedringer og eventuelle forværringer, og undladt at basere sessionen på scenarier. Diskussionen ønskede vi skulle foregå mellem rådgiverne, vi gav dog ikke udtryk for dette, da det helst skulle komme af sig selv. Hermed ønskede vi at få dem til at stille hinanden spørgsmål, som vi ikke selv ville kunne have tænkt på. Faremomentet er at de som fagfolk kan komme til at tale så specifikt at vi som udenforstående ikke kan forstå pointerne.

Målet med denne prototype kan opfattes som et kvalitetscheck af de allerede indsamlede data og en 
konfirmation af hvad vi er blevet enige om med kunden.

Formålet er altså at præcisere hvilke felter der skal være i indtastningsdelen i systemet.

\subsubsection{Setup}
Til prototypen brugte vi forskelligt farvet papir til at skelne mellem elementer, og skærmbilledearealet var dobbel så stort. Til denne prototype blev der afholdt en samlet session med de to medarbejdere der deltog i sessionerne med prototype 1. Hvor vi i forbindelse med prototype 1 valgte at dokumentere på video\-form, valgte vi i forbindelse med prototype 2 at nøjes med at optage lyd. Grunden til dette var at det var mere praktisk at nøjes med lydoptagelse på grund af det udstyr vi havde til rådighed, som ikke kunne optage video i mere end 3 minutter af gangen. Ved at lave lydoptagelse var vi fri for besværet med hele tiden at skulle tjekke udstyret. Derudover følte vi at det ikke var nødvendigt at dokumentere endnu en session med video, da det tager længere tid at behandle og bearbejde. Derudover tog vi et almindeligt foto af hver skærm i prototypen, for hver gang et skærmbillede blev debateret færdig og der blev enighed om hvad skærmbilledet skulle indeholde. Dette foto brugte vi som dokumentation af de forskellige skærmbilleders indhold. Der var igen tildelt roller til gruppemedlemmerne og der var afsat 1 time til denne session, se figur \ref{prototype2_KundeData} på side \pageref{prototype2_KundeData}, figur \ref{prototype2_FormueForhold_popup1} på side \pageref{prototype2_FormueForhold_popup1} og figur \ref{prototype2_FormueForhold_popup2} på side \pageref{prototype2_FormueForhold_popup2}.

\subsubsection{Gennemførelse}
Vi startede med at præsentere de 2 brugere for hvad formålet med sessionen var og informerede om hvordan forløbet var planlagt. Vi forklarede at der var afsat 1 time til sessionen. Vi fik som svar hertil igen at vide at det tager den tid det tager og at vi ikke nødvendigvis skal stoppe før sessionen er fuldendt. Herefter blev der startet fra første skærmbillede og frem, hvor hvert skærmbillede blev gennemgået og vurderet. Yderligere blev de enkelte situationer, hvor indholdet af skærmbilledet ændrer sig, alt efter hvad man trykker på, vurderet. Hver færdig skærm blev, som planlagt, fotograferet.

\subsubsection{Evaluering}
Selvom sessionen desværre tog dobbelt så lang tid som planlagt, føler vi at den forløb godt. Den forløb velstruktureret, omend det kneb med koncentrationen til sidst på grund af det lange tidsforløb på 2 timer. Som erfaring har vi gjort os at 2 timer er for lang tid, der skal som det mindste være en god pause. Det er mere optimalt med 1 times varighed. Vi fik en rigtig god snak om arbejdsgangene og en konfirmation af hvad vi var kommet frem til op til dette punkt. Vi fik udarbejdet en udspecificeret 'færdig' prototype, som vi kan opfatte som en 'færdig' liste 
over hvad der skal være hvor i indtastningsdelen af systemet. Med hensyn til fordelingen af roller og det at overholde disse roller var sessionen rigtig god. Det virkede godt at vi nøjedes med at optage lyd denne gang. Dette aspekt virkede også mere afslappende og uformelt på brugerne, idet der ikke stod et kamera og filmede hver bevægelse. Under denne session var vi blevet bedre til at styre sessionen, brugerne og forløbet. Vi var mere opmærksomme på at styringen ikke må blive delt mellem brugere og udviklere. Vi fik også ros for at tage styringen.

\subsection{Konklusion af vores brug af prototyping}

Vi har fundet ud af hvor vigtigt det er at holde en stram styring af sessionerne og overholde de aftalte roller. 'Computeren' skal ikke gøre andet end at udføre det brugeren beder den om og melde fejl hvis det er nødvendigt. Det er facilitators opgave at sørge for at styre sessionen og brugeren, uden af give for meget hjælp. Brugeren må ikke få lov til at overtage styringen. Ligeledes er det vigtigt at lave en grundig introduktion til sessionen, hvor man tager sig tid til at forklare målet med sessionen, reglerne for sessionen med mere og hvor man sikrer sig at brugeren har forstået disse punkter. 

Vi har både fået god prototype-teknisk erfaring og vi har nået målet med at få et tidligt indblik i arbejdsgange og krav.

Vi har fundet ud af at det er sværere end som så at spå om hvor lang tid en session vil komme til at tage. Sessionerne med prototype 1 tog begge væsentligt længere tid end beregnet, hvor sessionen med prototype 2 tog dobbelt så lang tid som planlagt. Dette er selvfølgelig ikke helt optimalt, både planlægningsmæssigt for os, såvel som for EIK Banks medarbejdere. Vi har dog været så priviligerede at EIK Banks medarbejdere har givet os den tid det måtte tage at gennemføre sessioner og møder, hvormed det i vores situation ikke har været et voldsomt problem at overskride tiden.

\subsection{Konklusion i forhold til systemet}

Vi fik opklaret en masse specifikke spørgsmål omkring hvilke felter, knapper, informationer med mere medarbejderne forventede i hvilke situationer. I denne henseende fandt vi ud af at mindre og smarte features, som for eksempel direkte links til www.skat.dk, skal prioriteres lavere end  kernekravene og den basale funktionalitet i programmet, se afsnit \ref{Kravliste} side \pageref{Kravliste}.

Vi fandt ud af at der er stor forskel på hvordan medarbejderen griber det udleverede materiale an. En af medarbejderne sorterer først papirerne og deler materialet op efter person, hvor den anden tager papirene én for én og stort set i den rækkefølge de ligger i. Dette har betydning for os, i og med at systemet skal være så fleksibelt at det kan bruges af, og passer til, alle rådgiverne. Ydermere er der forskel på hvordan mennesker interagerer med computere. En medarbejder gik fint i spænd med vores rækkefølge af skærmbilleder, en anden ville gerne have mulighed for at springe i rækkefølgen. Dette var endnu et argument for at systemet skal være fleksibelt og ikke tilpasset en bestemt type bruger.

Vi fik et mere detaljeret indblik i workflowet, både i form af nuværende og fremtidige arbejdsgange. Dette er et meget vigtigt punkt, da vores system i første omgang ikke skal ændre på private banking afdelingens nuværende arbejdsgange, men primært fremme visualiteten og lette behandlingen af data. Dermed er det os der skal konstruere et system der passer til de eksisterende arbejdsgange. Det virkede som om at brugerne, under sessionerne, forsøgte at gennemtvinge deres vante arbejdsgange i det nye system. Dette viser os at det kan være vanskeligt og måske endda urealistisk, at realisere nye arbejdsgange ved at indføre en nyt computersystem.
