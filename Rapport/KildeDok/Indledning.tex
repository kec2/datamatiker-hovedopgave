\section{Indledning}

Formålet med denne rapport er at beskrive og dokumentere vores projektforløb i forbindelse med hovedopgaven, på 5. semester af datamatiker-uddannelsen på Niels Brock Business College i København. Opgaven er skrevet i samarbejde med EIK Bank, en investeringsbank med oprindelse i Island og Færøerne. Rapporten er skrevet sideløbende med projektet, i tidsrummet 23. januar til 3. april 2006, og med EIK Bank og Niels Brock som målgruppe.

Projektet er lavet med udgangspunkt i den, af EIK Bank, stillede opgave, der omhandler udviklingen af et værktøj til simulering og håndtering af rådgivningen af privat økonomi. Denne rådgivning, som primært drejer sig om formuerådgivning og -pleje, kaldes Private Banking og er et af bankens kerneområder, hvor der fokuseres på kunder med likvider for minimum 1 million kroner.

Rapporten beskriver de problemstillinger, overvejelser og beslutninger vi mødte i forbindelse med analyseringen af problemområdet, designet og implementeringen af applikationen, samt de projektstyrings- og rapportmæssige aspekter. Man vil som læser, med andre ord, støde på emner som \LaTeX, XP, C\# .Net 2.0, Prototyping, Microsoft Access og Crystal Reports. Emner som alle var en stor del af vores tid med projektet.\\

God læselyst!

\newpage
